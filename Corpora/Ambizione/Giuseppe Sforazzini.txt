 Lead Le celle photovoltaiche organiche stanno conquistando particolare interesse non solo per il loro contenuto costo di produzione, ma anche per la possibilità di essere fabbricate in forme diverse e per la loro facilità di integrazione in diversi oggetti. Grazie a queste caratteristiche, il settore delle celle solari integrate negli edifici (building integrated photovoltaics) sta conquistando crescenti attenzioni. Lay summary Le finestre fotovoltaiche sono una soluzione energetica vantaggiosa in centri urbani densamente popolati dove la presenza di numerosi pannelli fotovoltaici risulterebbe problematica. Il materiale fotovoltaico ideale a questo scopo dovrebbe essere non colorato e trasparente. Queste caratteristiche potrebbero essere ottenute regolando le proprietà ottiche dei materiali fotovoltaici affinché assorbano solo la porzione dello spettro solare a cui i nostri occhi non sono sensibili (UV e IR). Tuttavia, questa soluzione riduce inevitabilmente l'efficienza energetica del dispositivo fotovoltaico. Per poter ovviare questo inconveniente, l'obbiettivo del progetto è di preparare un materiale fotovoltaico "intelligente" in grado di cambiare le proprie caratteristiche ottiche ed elettroniche come risposta allo stimolo esterno della luce solare. Il materiale in questione dovrà essere in grado di diventare trasparente e senza colore in assenza di forte illuminazione solare (comportandosi come un tradizionale vetro di  finestra), e di diventare colorato e fotovoltaico se esposto ad un'intensa sorgente di luce solare. Inoltre, l'oscuramento della finestra garantirebbe una riduzione della temperatura interna della casa con risparmio di energia dagli impianti di raffreddamento. Gli obbiettivi del progetto saranno quindi: la sintesi di polimeri organici coniugati (componente chiave nei materiali fotovoltaici) capaci di cambiare la propria conformazione in base agli stimoli di luce, lo studio delle proprietà ottiche ed elettroniche di queste molecole; e infine la preparazione di dispositivi fotovoltaici. I risultati di questo lavoro daranno sicuramente un importante contributo non solo nel settore del fotovoltaico ma anche in quello della chimica, della fisica e delle scienze dei materiali. Le conoscenze maturate durante lo svolgimento del progetto potranno anche essere estese ad altre applicazioni nel settore dell'ottica e dell'elettronica, come per esempio la progettazione di OLED, laser organici  e transistors.