 Lead Nell'Orlando furioso (1532) di Ludovico Ariosto sono riconoscibili numerosi racconti intercalati che la critica ha solitamente analizzato come "novelle". Questa ricerca intende illuminarne la funzione sul piano dell'entrelacement, per come Ariosto seppe rinnovarlo. Lay summary L'interesse con cui si studia l'Orlando Furioso di Ludovico Ariosto è oggi più che mai vivace e rigoglioso, eppure la complessità e la ricchezza della materia rimane inesauribile. Un terreno d'inchiesta non ancora sondato e che invece si promette fertile di risultati è quello che analizza le narrazioni di secondo grado nel testo: una visione sistematica del problema è lo scopo di questa ricerca. Lo studio del gioco di voci narrative interne, infatti, è parte integrante del discorso sulla tecnica dell'entrelacement di cui Ariosto fu indiscusso innovatore. Sul piano dei contenuti i risultati di uno studio su questo aspetto della strategia narrativa potrebbero essere affascinanti: già a una prima ricognizione si è visto che il racconto di secondo grado nel Furioso del 1532 si fa veicolo di un discorso più sotterraneo sul ruolo della parola nelle relazioni umane. Comprendere meglio la logica e i significati di questo strumento narrativo  non può prescindere da una riflessione sulla sua evoluzione diacronica nonché sui rapporti del testo con la tradizone. Una prima parte del lavoro sarà dedicata a misurare la trasformazione del ruolo delle narrazioni interne tra la prima redazione del romanzo (1516) e l'ultima (1532). A questo corpus andranno poi aggiunti i cosiddetti Frammenti autografi e i Cinque Canti, segmenti testuali importanti per osservare da vicino la costruzione dell'entrelacement. La ricerca procederà quindi a un confronto capillare con i testi antecedenti e coevi che il Furioso ingloba e rielabora. Il confronto verterà soprattutto sulla frequenza dell'uso di narrazioni interne; sulla loro morfologia; sull'aspetto linguistico; sulla dinamica narrativa che le vede in atto; sugli scopi per i quali vengono introdotte; sugli effetti che producono nella trama; sui contenuti che immettono; sui personaggi che coinvolgono. Si proverà a misurare l'influenza di modelli quali l'exemplum e la confessione. In questa fase saranno riconsiderati alcuni dei più importanti aspetti della cultura rinascimentale nella quale l'Ariosto era immerso: il dibattito filosofico sull'educazione dell'uomo moderno e sulla formazione dell'identità; la riflessione intorno alle relazioni umane nel sistema cortigiano; la crisi politica e religiosa. 
Un approccio di tipo comparatistico, dunque, consentirà di mettere in luce il nuovo significato attribuito dall'Ariosto, tanto sul piano strutturale che su quello dei contenuti, all'atto narrativo di secondo grado. 